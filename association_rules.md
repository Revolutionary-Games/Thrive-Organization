# Yhdistyksen säännöt

## 1. Yhdistyksen nimi ja kotipaikka

Yhdistyksen nimi on Revolutionary Games Studio ry ja sen kotipaikka on
Oulu.

## 2. Tarkoitus ja toiminnan laatu

Yhdistyksen tarkoituksena on kehittää ja jakaa Thrive-peliä. Thrive on
peli, joka kertoo evoluutiosta niin että pelaaja ohjaa lajin
yksisoluisesta elämästä avaruuteen asti. Pelin lähdekoodi tullaan
jakamaan jonkin avoimen lähdekoodin lisenssin alaisena niiden
alustojen osalta, jotka sallivat sovellusten käyttämän lähdekoodin
jakamisen valitun lisenssin ehtojen mukaisesti. Peliin sisältyvä
taide, musiikki, mallit sekä muut resurssit (muu sisältö kuin
lähdekoodi), tullaan myös jakamaan vapaan lisenssin alaisena, joka on
filosofialtaan samankaltainen kuin avoimen lähdekoodin lisenssit.

Tarkoituksensa toteuttamiseksi yhdistys kerää varoja ja käyttää niitä
edistämään Thriven kehitystä sekä toteuttaa kehitystä ja jakamista
tukevaa toimintaa. Varojen keräämiseksi yhdistys voi myydä pääsyä,
kehitystiimin ulkopuolisille henkilöille, uusiin pelin versioihin
ennakolta, tarjota eksklusiivisia viestejä pelin kehityksestä, tarjota
vaihtoehtoisia latauksia valmiiksi tehtyihin paketteihin Thrivesta tai
tarjota Thrivea alustoilla, joilla ei ole mahdollista tarjota peliä
lähdekoodin muodossa. Yhdistyksen hallitus voi myös päättää myydä
vastaavanlaisia palveluja ja tuotteita, jotka eivät sisälly suoraan
edellä olevaan listaan. Yhdistyksen hallitus voi myös päättää kerätä
varallisuutta lahjoitusten muodossa.

## 3. Jäsenet

Yhdistykseen varsinaiseksi jäseneksi voidaan hyväksyä henkilö, joka
hyväksyy yhdistyksen tarkoituksen. Kannattavaksi jäseneksi voidaan
hyväksyä yksityinen henkilö tai oikeuskelpoinen yhteisö, joka haluaa
tukea yhdistyksen tarkoitusta ja toimintaa. Varsinaiset jäsenet ja
kannattavat jäsenet hyväksyy hakemuksesta yhdistyksen
hallitus. Kunniapuheenjohtajaksi tai kunniajäseneksi voidaan
hallituksen esityksestä yhdistyksen kokouksessa kutsua henkilö, joka
on huomattavasti edistänyt ja tukenut yhdistyksen toimintaa.

Jos yhdistyksen jäsen on aiheuttanut huomattavasti vahinkoa
yhdistykselle, ja on nähtävissä, että vahinko jatkuu, voi yhdistyksen
hallitus äänestää tämän jäsenen erottamisesta. Muussa tapauksissa
jäsenen erottaminen käsitellään yhdistyksen kokouksessa. Jos jäsen on
erotettu hallituksen toimesta, voi tämä pyytää, että erottaminen
käsitellään uudestaan seuraavassa yhdistyksen kokouksessa.

## 4. Liittymis- ja jäsenmaksu

Varsinaisilta jäseniltä ja kannattavilta jäseniltä perittävän
liittymismaksun ja vuotuisen jäsenmaksun suuruudesta erikseen
kummallekin jäsenryhmälle päättää vuosikokous. Kunniapuheenjohtaja ja
kunniajäsenet eivät suorita jäsenmaksuja. Jos jäsen ei ole maksanut
jäsenmaksua kuuden kuukauden sisällä eräpäivästä, yhdistyksen hallitus
voi päättää tämän jäsenen erottamisesta jäsen maksun maksamatta
jättämisestä.

## 5. Hallitus

Yhdistyksen asioita hoitaa hallitus, johon kuuluu vuosikokouksessa
valitut puheenjohtaja ja 2-8 muuta varsinaista jäsentä sekä 0-8
varajäsentä. Hallituksen toimikausi on vuosikokousten välinen
aika. Hallitus valitsee keskuudestaan varapuheenjohtajan sekä ottaa
keskuudestaan tai ulkopuoleltaan sihteerin, rahastonhoitajan ja muut
tarvittavat toimihenkilöt. Hallitus kokoontuu puheenjohtajan tai hänen
estyneenä ollessaan varapuheenjohtajan kutsusta, kun he katsovat
siihen olevan aihetta tai kun vähintään puolet hallituksen jäsenistä
sitä vaatii. Hallitus on päätösvaltainen, kun vähintään puolet sen
jäsenistä, puheenjohtaja ja varapuheenjohtaja mukaanluettuna on
läsnä. Hallituksen ollakseen päätösvaltainen pitää joko puheenjohtajan
tai varapuheenjohtajan olla läsnä. Äänestykset ratkaistaan
ehdottomalla ääntenenemmistöllä. Äänten mennessä tasan ratkaisee
puheenjohtajan ääni, vaaleissa kuitenkin arpa.

## 6. Yhdistyksen nimen kirjoittaminen

Yhdistyksen nimen kirjoittaa hallituksen puheenjohtaja yksin,
varapuheenjohtaja, sihteeri tai rahastonhoitaja kaksi yhdessä.

## 7. Tilikausi

Yhdistyksen tilikausi on kalenterivuosi.

## 8. Yhdistyksen kokoukset

Yhdistyksen kokoukset järjestetään pääasiassa etäyhteyksien
avulla. Lisäksi kokouksella voi olla fyysinen sijainti, josta
kokoukseen voi osallistua, niin hallituksen tai yhdistyksen kokouksen
päättäessä. Yhdistyksen kokoukset järjestetään englanniksi, elleivät
kaikki kokoukseen osallistuvat henkilöt puhu jotain muuta yhteistä
kieltä. Yhdistyksen vuosikokous pidetään vuosittain hallituksen
määräämänä päivänä touko-elokuussa. Yhdistyksen kokouksissa on
jokaisella varsinaisella jäsenellä, kunniapuheenjohtajalla ja
kunniajäsenellä yksi ääni. Yhdistyksen hallituksen nykyisillä ja
entisillä jäsenillä, jos he ovat yhä yhdistyksen jäseniä, on kaksi
ääntä käytössään joka äänestyksessä. Kannattavalla jäsenellä on
kokouksessa läsnäolo- ja puheoikeus. Yhdistyksen kokouksen päätökseksi
tulee, ellei säännöissä ole toisin määrätty, se mielipide, jota on
kannattanut yli puolet annetuista äänistä. Äänten mennessä tasan
ratkaisee kokouksen puheenjohtajan ääni, vaaleissa kuitenkin arpa.

Vaaleissa äänestys suoritetaan laittamalla ehdolla olevat henkilöt
mieluusjärjestykseen. Hyväksyttävässä äänessä pitää olla ainakin
merkittynä ykkösehdokas. Äänten laskenta suoritetaan niin, että
ensimmäiseksi merkitty ehdokas saa äänestäjän omaavan äänimäärän
mukaisesti ääniä, seuraava ehdokas saa puolet ensimmäiseksi valitun
ehdokkaan äänistä, kolmas saa kolmasosan ja niin edelleen. Valituksi
tulevat ehdokkaat määräytyvät äänimäärän mukaisessa järjestyksessä.

## 9. Yhdistyksen kokousten koollekutsuminen

Hallituksen on kutsuttava yhdistyksen kokoukset koolle vähintään
seitsemän vuorokautta ennen kokousta jäsenille lähetetyllä
sähköpostilla tai kirjeellä.

## 10. Vuosikokous

Yhdistyksen vuosikokouksessa käsitellään seuraavat asiat:

1. kokouksen avaus

2. valitaan kokouksen puheenjohtaja, sihteeri, kaksi
   pöytäkirjantarkastajaa ja tarvittaessa kaksi ääntenlaskijaa

3. todetaan kokouksen laillisuus ja päätösvaltaisuus

4. hyväksytään kokouksen työjärjestys

5. esitetään tilinpäätös, vuosikertomus ja
   toiminnantarkastajien/tilintarkastajien lausunto

6. päätetään tilinpäätöksen vahvistamisesta ja vastuuvapauden
   myöntämisestä hallitukselle ja muille vastuuvelvollisille

7. vahvistetaan toimintasuunnitelma, tulo- ja menoarvio sekä
   liittymis- ja jäsenmaksujen suuruudet

8. valitaan hallituksen puheenjohtaja ja muut jäsenet

9. valitaan yksi tai kaksi toiminnantarkastajaa ja
   varatoiminnantarkastajaa taikka yksi tai kaksi tilintarkastajaa ja
   varatilintarkastajaa

10. käsitellään muut kokouskutsussa mainitut asiat.

Mikäli yhdistyksen jäsen haluaa saada jonkin asian yhdistyksen
vuosikokouksen käsiteltäväksi, on hänen ilmoitettava siitä
kirjallisesti hallitukselle niin hyvissä ajoin, että asia voidaan
sisällyttää kokouskutsuun.

## 11. Sääntöjen muuttaminen ja yhdistyksen purkaminen

Päätös sääntöjen muuttamisesta ja yhdistyksen purkamisesta on tehtävä
yhdistyksen kokouksessa vähintään kolmen neljäsosan (3/4) enemmistöllä
annetuista äänistä. Kokouskutsussa on mainittava sääntöjen
muuttamisesta tai yhdistyksen purkamisesta. Yhdistyksen purkautuessa
käytetään yhdistyksen varat yhdistyksen tarkoituksen edistämiseen
purkamisesta päättävän kokouksen määräämällä tavalla. Yhdistyksen
tullessa lakkautetuksi käytetään sen varat samaan tarkoitukseen.
